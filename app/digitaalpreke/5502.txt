Zij dan, die verstrooid werden, trokken het land door, het evangelie verkondigende.  5.  En Philippus daalde af naar de stad van Samaria en predikte hun den Christus.  6.  En toen de scharen Philippus hoorden en de tekenen zagen, die hij deed, hielden zij zich eenparig aan hetgeen door hem gezegd werd.  7.  Want van velen, die onreine geesten hadden, gingen deze onder luid geroep uit en vele verlamden en kreupelen werden genezen;  8.  en er kwam grote blijdschap in die stad.  9.  En een man, met name Simon, was reeds vóór dezen tijd in de stad bezig met tovery, waardoor hij het volk van Samaria verbijsterde, en hij beweerde van zichzelf dat hij iets groots was;  10.  en allen, van klein tot groot, hielden zich aan hem en zeiden: Deze is wat genoemd wordt de grote kracht Gods.  11.  En zij hielden zich aan hem, omdat hij reeds langen tijd hen door tooverijen verbijsterd had.  12.  Toen zij echter geloof schonken aan Philippus, die het evangelie van het Koninrijk Gods, en van den naam van Jezus Christus predikte lieten zij zich dopen, zowel mannen als vrouwen.  13.  En Simon zelf kwam ook tot geloof, en na gedoopt te zijn, bleef hij voortdurend bij Philippus, verbijsterd door de tekenen en grote krachten, die hij zag geschieden.  14.  Toen nu de apostelen, te Jeruzalem hoorden, dat Samaria het woord Gods had aanvaard, zonden zij tot hen Petrus en Johannes,  15.  die, daar aangekomen, voor hen baden, dat zij de heilige Geest mochten ontvangen.  16.  Want deze was nog over niemand van hen gekomen, maar zij waren alleen gedoopt in den naam van den Here Jezus.  17.  Toen legden zij hun de handen op en zij ontvingen den heiligen Geest.  18.  En toen Simon zag, dat door de handoplegging der apostelen, de Geest werd gegeven, bood hij hun geld aan,  19.  en zeide: Geeft ook mij deze macht, opdat, als ik iemand de handen opleg, hij den heiligen Geest ontvange.  20.  Maar Petrus zeide tot hem: Uw geld zij met u ten verderve, daar gij gemeend hebt de gave Gods voor geld te kunnen verwerven.  21.  Gij hebt part noch deel aan deze zaak, want uw hart is niet recht voor God.  22.  Bekeer u van deze uw boosheid, en bid den Here, of deze toeleg van uw hart u moge vergeven worden;  23.  want ik zie, dat gij gekomen zijt tot een gal van bitterheid en een warnet van ongerechtigheid.  24  Doch Simon, antwoordde en zeide: Bidt gij voor mij tot den Here, dat mij niets moge overkomen van hetgeen gij gezegd hebt.  25 Toen zij dan het woord des Heren betuigd en gesproken hadden, keerden zij terug naar Jeruzalem en verkondigden het evangelie aan vele dorpen der Samaritanen. Hand. 1: 8 is een program. Christus heeft voor zijn hemelvaart dat ontvouwd. Gij zult mijn getuigen zijn, zo te Jerusalem, als in geheel Judea, en Samaria, en tot aan het uiterste der aarde. Lukas geeft nu in Handelingen weer, hoe dat program uitgevoerd is. Men heeft Handelingen wel eens genoemd: Van Jerusalem naar Rome. Dat is een lange weg geweest. Stap voor stap is de kerk deze gegaan en het was of ze er eerst innerlijk rijp voor moest worden. We zien verschillende muren des afscheidsels vallen. Daar is de muur tussen heiden en Jood. In de geschiedenis van Paulus zendingsreizen zien we die vallen. Daar is de muur tussen de proseliet van de poort en de Jood. In de geschiedenis van Cornelius (uit Jafeth) en de moorman (uit Cham) zien we deze muur vallen. Daar is ook de muur tussen Samaritaan en Jood. In onze tekst zien we deze muur scheuren en breken. Christus breekt de muur af, die de kerk van de Samaritanen scheidt. Hand 1: 8 gaat in vervulling. Samaria word rijksgebied van Christus. Op weg naar Rome, dus op weg naar ons, moet Christus Samaria passeren. Daarom is onze tekst ganselijk om ons geschreven. CHRISTUS STICHT ZIJN KERK IN DE STAD DER SAMARITANEN.1. Hij sticht er een katholieke kerk,2. een Christelijke kerk,3 een heilige kerk. 1. De Samaritanen. Vanwaar komen zij? We hebben hun oorsprong gelezen in 2 Kon. 17. Na de verovering van het Noordelijke rijk hebben de Assyrieërs vreemde volken doen emigreren naar Noord-Israel. Deze hebben zich vermengd met de overgebleven Israelieten, die voornamelijk van Manasse en Efraïm afstamden. Die vreemde emigranten zullen wel afstammelingen van Cham geweest zijn. Ze hebben zich dus vermengd met ‘t nageslacht van Jozef. Deze vermenging heeft ook meegebracht een vermenging van de godsdienst. De mensen uit Babel bleven hun goden dienen. Maar ze vonden het toch ook veilig “de god des lands”, dat is de Here te dienen. Op staatskosten is daarvoor een der gedeporteerde priesters weer teruggebracht. En typisch - deze man vestigde zich in Beth-El. Die priester was een priester van de hoogtedienst aan het kalf geweest. Dus van hem mocht men ook al geen hoge verwachtingen hebben inzake de evangelisatie onder die mensen van Babel. Hij leerde hen wel “Jahweh,” de HERE te dienen. Hij leerde hen wel de wet. Maar hij wees hun niet het pad naar Jerusalem. Hij zette voort de afvallige dienst die Jerobeam had ingesteld. ‘t Gevolg is wel geweest dat de zogenaamde Samaritanen een mengsel van ware en valse godsdienst er op na hielden. Toen Esra en Nehemia later uit de ballingschap terugkeerden, achtten ze het niet geraden met de Samaritanen samen te werken. Dan zou Juda weer opgegaan zijn in halfheidendom. De afstand was te groot geworden. En zo bleef het tot in de dagen van Christus. De Samaritanen leefden op zichzelf, met eigen heiligdom op de Gerizim, met eigen priesters. Ze hadden de besnijdenis, hielden ook de thorah. En pretendeerden de voortzetting te zijn van de stam van Josef. Tussen Joden en Samaritanen was er geen omgang. De Joden meden zelfs de tocht door hun land. Toen Christus zijn discipelen uitzond verbood Hij hun de weg der heidenen op te gaan of in een stad der Samaritanen te komen. Ze mochten zich alleen wenden tot de verloren schapen Israels (Matth. 10). De discipelen verwonderden zich er dan ook over, dat Christus met een Samaritaanse vrouw sprak. En Lucas 9 bericht, hoe Jakobus en Johannes, de zonen van Zebedeüs op Samaria, die Christus niet wilden ontvangen, vuur wilden doen nederdalen. Zo was dus de situatie. Een deel van Josefs stam was scheefgegroeid, losgeweekt van de kerk, in veel opzichten heidens besmet. En de kerk had zich ook bewust van de “Samaritanen” afgewend. Het optreden van Simon de tovenaar, laat zien, hoe vatbaar men onder de Samaritanen was voor heidense invloeden. En nu onze tekst. Paulus vervolgt de gemeente na Stefanus dood. Hij ruïneert de kerk. Maar deze afbraak wordt opbouw. Want degenen, die vluchten moeten, gaan het evangelie prediken. Filippus, de evangelist komt zo in Samarië terecht. Er staat in DE stad van Samaria. Daar zal wel de stad SICHEM mee bedoeld zijn, de stad die vroeger een kanaänitische koningstad was en waar Abraham voor het eerst de belofte des Heren hoorde: aan uw zaad zal ik dit land geven. In die stad Sichem verkondigt Filippus nu Christus. Hij predikt als een herout. En hij heeft veel gehoor. Men luistert maar niet eens even, neen, men blijft bij hem in de buurt en volgt hem. Waarom? Omdat ze hoorden en zagen. Dat zien heeft wel geweldige indruk gemaakt. Ze hadden zo’n soort “toordokter,” Simon, in hun midden. Die zei ook veel te betekenen. Maar Filippus overtreft hem. Messiaanse tekenen geschieden: onreine geesten gaan uit, roepende met grote stem, en kreupelen worden genezen. Kwalen van lichaam en ziel worden dus verdreven. Er ontstaat vreugde in de stad. Filippus brengt het evangelie. En men gaat het evangelie van het koninkrijk van God en van de naam van Jezus Christus geloven. Dat geloven is dus geloven in het evangelie. Niet in Filippus, zoals men vroeger geloofde in Simon. Maar in het woord OVER Gods koningschap, dat in Christus is openbaar geworden. En zo ontstaat er een gemeente. Hoe snel dit gegaan is, lezen we niet. Dat doet er ook niet toe. Uit Samaria zijn er mensen gekomen, die geloven gaan, in Christus als de Messias. Geesten gaan uit, kreupelen wandelen, en aan armen wordt het evangelie verkondigd. En hier zien we nu de katholiciteit van de kerk. De kerk is algemeen, dit wil zeggen ze wordt niet uit EEN volk vergaderd, maar uit ALLE volken. En alle stammen. Dus óók uit alle stammen van Israel. De Samaritanen zijn wel ketters, volgens de Joodse wet. Zij zijn - wat afkomst betreft - wel een samenraapsel van “arme Joden” en babylonische emigranten. Zij zijn wel kleurlingen en basterds, vermenging van Josef en Cham, Jerobeams kalverdienst werkt in hen na. Maar had de Here voor hen ook geen beloften? Sprak bijvoorbeeld Jeremia niet (31: 20): Is Efraim Mij niet een dierbare zoon, is hij Mij niet een troetelkind? Sinds Ik tegen hem gesproken heb, denk Ik nog ernstig aan hem, daarom rommelt mijn ingewand over hem, zegt de HERE, Ik zal Mij zijner zeker ontfermen. Volgens Gods BELOFTEN is de kerk van de Messias niet maar samengesteld uit één ras: de Joden uit Juda. Maar ook de basterds uit Samaria met hun basterdreligie delen in de zegen van Abram, gegeven bij Sichem. Want zullen niet in zijn zaad alle geslachten der aarde gezegend worden? Christus gepredikt en geloofd in Sichem. Dat is verbreking van de muur des afscheidsels. Joden houden nu gemeenschap met de Samaritanen. De kerk is algemeen; katholiek krachtens Gods beleoften. Dat mag ons troosten, gemeente. Voor alle volken liggen beloften. Ook voor alle stammen hier. Geen afkomst en geen huidskleur beslist. Geen gewoonte en geen sociale structuur. We geloven een katholieke kerk. Daarom kòn de Here ook tot ons komen in onze heidense voorvaderen. De Samaritanen hadden nog de vijf boeken van Mozes. En hielden de besnijdenis. Waren ketters. Maar onze voorouders vereerden enkel Donar en Wodan. En ook tot ons is het evangelie van Gods koningschap in de eeuwige zaligmakende naam gekomen. Omdat toen in Samaria de muur afgebrokkeld is, kon later ook de muur, die ons scheidde van de kerk neergeslagen worden. Dat heet gadeloze ontferming. Ik geloof een katholieke kerk, waar plaats is voor Juda, Josef, Samaritanen en “Masbiekers”. Onder één voorwaarde. Mits er geloof is in de verlossing door Christus ALLEEN. 2. Dit laatste is een noodzakelijke voorwaarde. Want de kerk moet vooral christelijk zijn. Het spreekt daarom vanzelf, dat, toen bij het apostelcollege te Jerusalem grote belangstelling voor ‘t gebeuren in Samaria was. De apostelen genoten een zekere onschendbaarheid. Het sanhedrin pakte hen althans niet aan. Daarom konden ze rustig in Jerusalem vergaderen. Ze besloten een deputatie naar Sichem te zenden, bestaande uit de voorzitter Petrus en Johannes, twee, die zo vaak samen optraden, reeds in de dagen van Johannes de doper. Wanneer Petrus en Johannes in Sichem komen, konstateren ze, dat er inderdaad geloof is. Er is een kerk. Er is kennis. Filippus heeft niet voor niets gearbeid. Alleen één ding heeft nog niet plaats gehad. Destijds heeft bij het Pinksterfeest een uitstorting van de Geest plaats gehad. Daarmee zond Christus vanuit de hemel het bewijs: dit is mijn kerk!  De uitstorting des Geestes ging gepaard met het spreken in tongen. Wat dat precies was weten we niet. Schier extatische verschijn-selen, uitspreken van verrukkende klanken. Welnu, toen Petrus en Johannes kwamen, baden ze aan de Here, dat die Geest nu aan de Samaritanen ook zou gegeven worden. Dan zou bewezen zijn voor de ganse kerk, dat dit maar niet een tweederangskerk was, daar in Samaria. Maar dat deze kerk op één lijn stond met de gemeente in Jerusalem. Werd de Geest uitgestort als téken, dan zou volkomen duidelijk zijn, dat de verhoogde Christus ook aan déze kerk uit voormalige ketters, zou zeggen: Mijn, dit volk heb ik mij geformeerd, zij zullen mijn lof verkondigen! Welnu - toen Petrus en Johannes baden - wèrd ook de Geest uitgestort. Ze legden de handen op hen. Zegenden hen als ’t ware. En de Samaritanen ontvingen de Geest. Daarmee was ‘t bewijs geleverd. Het vervolg van Pinkster was hier. De muur had Christus zelf afgebroken. De Samaritanen waaren nu VOLWAARDIG leden van de kerk. Christus had ook dit volk tot het zijne aangenomen. Deze kerk was nu ook een kerk VAN CHRISTUS. Ja, geloof, in een (‘n) katholieke Christelijke kerk!  Waar de Geest is, daar is Christus, en waar Christus is, daar is de Geest. Gemeente, vandaag zal zo’n dergelijk gebeuren niet meer plaats hebben. De uitstorting van de Geest zó,  geschiedde steeds op heel bijzondere momenten. Byvoorbeeld hier, en op Pinkster en bij Cornelius. Het geeft aan dat een muur omgevallen is, dat er wat nieuws heeft plaats gevonden. Wij hoeven, mogen, zoiets niet verwachten. De apostelen vroegen toen om zo’n openbaar bewijs, opdat ‘t blijken zou, dat het een echte gemeente van Christus zou zijn. Maar om zo’n bewijs mogen wij niet vragen. Hoe weten we dan of we met een Christelijke kerk te maken hebben, of de Geest in ons woont?  We kennen deze kerk aan de trouw aan het Woord. Waar dat is, daar is de gemeente. Houden we vast aan het evangelie van het koninkrijk Gods en aan de naam van Jezus Christus? 3. De kerk is echter behalve christelijk en katholiek ook heilig. Behalve de zuivere bediening van het Woord is bij haar ook het kenmerk: bediening van de Tucht. Dat willen we nu als laatste zien. Onder Filippus bekeerlingen was ook Simon de magiër. Hij was niet van Filippus weg te slaan. Hij geloofde ook en werd gedoopt. Over Simon de tovenaar zijn allerlei legenden en verhalen in omloop. Hij zal een soort EIGEN evangelie gebracht hebben. Een evangelie van zelfverlossing en toverij. Men noemde hem de grote kracht Gods. Hij was de profeet van Sichem. De Samaritanen hadden ook Deut 18 in de bijbel staan. Over die profeet als Mozes, die komen zou. De Samaritaanse vrouw sprak er ook van. Nu hingen de Samaritanen Simon aan als de grote profeet. En de “bekering” en “doop” van Simon zal niet weing hebben bijgedragen tot de bekering der andere Samaritanen. Maar toen de Geest uitgestort werd, bleek dat Simons bekering niet een breken was geweest met het heidendom. Simon was overbluft, maar gebleven die hij was. Zijn oude invloed wilde hij behouden, en zijn beroep als “toordokter” zij het op Christelijke wijze voortzetten. Daarom bood hij de apostelen geld aan. Geef mij deze macht om door handoplegging de heilige Geest mee te delen. Simon wilde er een handelszaakje van maken. Een tovenaar in christelijk gewaad. Daarmee was de heiligheid der kerk in gevaar gekomen. Want werd hier dit misverstaan van het evangelie niet krachtig afgesneden, dan zou de kerk in Sanaria direct weer terugvallen in de oude Zonde. Simon - hij is als Jerobeam, die de Here op heidense manier wil dienen. Hij wil weer een kalverdienst te Sichem oprichten. Maar is het evangelie een zaak van demonstratie, een door geld te verwerven goed?  Leeft de kerk niet enkel door geloof aan de kracht van Christus offer?  Christus heeft ons niet verlost door zilver en goud, maar door zijn dierbaar bloed! Daarom slingert Simon Petrus Simon Magus in ‘t gezicht:  Uw geld zij met u ten verderve. Gij hebt part noch deel aan dit woord, want uw hart is niet recht voor God. Bekeer u van deze uw boosheid en bid den Here of deze toeleg van uw hart u mogen vergeven worden; want ik zie dat gij gekomen zijt tot een gal van bitterheid in een warnet van ongerechtigheid. Het gaat hier net als bij C. en S. Toen zei Petrus niet: laten we maar oppassen, wat zal de buitenwacht ervan zeggen? Hij paste de tucht toe. En nu zeggen de apostelen ook niet: zo’n invloedrijke man. Laten we hem met handschoenen aangrijpen, straks keert hij zich tegen ons, en gaat heel de kerk van Samaria er weer aan. Neen - waar gevaar is voor vermenging van kerk en wereld grijpen de apostelen direct in. Ziende ‘t Gebod en blind voor de toekomst. Want beter tegenstand in Samaria dan direct een verbasterde kerk. Het is de taak der kerk in te grijpen, daar waar vervalsing dreigt. In Handelingen zien we dat dat ook telkens gebeurt, denk maar aan Paulus te Lystre en te Filippi. Daarom gemeente ligt hier dit kenmerk der kerk weer bloot. De kerke Christi heeft de tucht te bedienen, ongeacht de gevreesde gevolgen. Wat Simon betreft:  hij wijst eigen gebed af. De aspostelen moeten maar bidden dat hun vloek niet in vervulling gaat. De historie verhaalt, hoe Simon geheel weggezonken is in de gnostiek en magie en het laatste van de ketterij van deze mens werd erger dan het eerste. Maar de apostelen hadden hem ontmaskerd. In de kerk richtte hij geen schade aan. En zo zal de kerk door hebben te gaan. Waar een gevestigde kerk is; en actie op ‘t zendings-terrein. Als de Here ons het voorrecht schenkt, dat hier een kerk gevestigd wordt, dan zullen we met hetzelfde probleem te maken krijgen. Het gevaar dat zij na bekering terugvallen in magie, geloof in spoken, ligt voor ‘t grijpen. We horen wel eens van doorgaande reformatie. Juist in zo’n situatie is doorgaande reformatie nodig: Tuchtbediening. En we hoeven heus niet alleen aan ‘t zendingsterrein te denken. Simon wilde de verlossing van Christus inruilen voor zelfverlossing. De oude mens won het weer. En is deze ook bij ons niet dreigend. Is niet in veel kerken sinds Pinkster weer het blote heidendom binnengedrongen; denken we maar eens aan de roomse kerk. Men heeft aan Simon de tovenaar de naam ontleend: “Simonie,” verkopen van geestelijke ambten voor geld. Maar simonie is maar niet bijvoorbeeld voor geld een bisschopsambt kopen. Maar simonie is elke vermenging van heidendom en christendom, waar, en hoe dan ook. De tucht der kerk zal dit moeten onderstrepen. Simonie is het, als vergeten wordt, dat we van Jezus Christus zijn, gekocht door zijn bloed. Ja, de heilige, katholieke, christelijke kerk belijdt dit in Zondag 13. Op nog een ding wil ik wijzen. Petrus vervloekt Simon miet absoluut. Hij haalt Deut 29:18 aan: dat onder u niet zij een wortel, die gal en alsem drage. Maar hij zegt niet, dat er geen bekering mogelijk is. Hij wijst juist op Simons verantwoorde-lijkheid. Hij moet bidden. En als hij bidt, zal hij ontvangen. Geloof, zegt Calvijn is de moeder van ‘t gebed. Gebed mag nooit onzeker zijn. In Christus IS verhoring. Welnu - zoo is ‘t ook altijd met de tucht der kerk. De heiligheid des Heren moet gehandhaafd. Ook ten opzichte van Simon en wie ook. Maar opdat er nog bekering kome. Tucht is altijd geneesmiddel. Opdat men zich afwende van de dwaling zijns wegs. Daarom zijn heiligheid en christelijkheid der kerk geen tegenstellingen. Daarom is tucht nooit liefdeloos. Maar moet er altijd achterstaan het:  bekeer u en bid de Here, of de toeleg van uw hart moge vergeven worden. Want in de heilige, katholieke, christelijke kerk, die toen Simon, de grote kracht Gods, uitstootte, blijft men zingen dankbre psalmen:  Gods rechterhand doet grote kracht.Amen.
